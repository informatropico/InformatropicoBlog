---
title: "Un anno di poesia 003"
subtitle: "Marzo"
cover: "../assets/images/poesia0003.png"
abstract: "Il mese strano"
date: 2022-03-31
draft: false
layout: thinkPost.hbs
---

L'esperienza come strumento di conoscenza, l'apprendimento per prove d'errori. Per ritornare bambino, per ritorvare quel coinvolgimento che contraddistingue il fare ho scelto di mettermi alla prova con qualcosa per me ignoto come la poesia. Ho scovato un libro fantastico di *Bernard Friot* con le illustrazioni di *Hervé Tullet* che si intitola *"un Anno di Poesia"*. Si tratta di una serie di laboratori per ogni giorno dell'anno con cui divertirsi, sperimentare e conoscere.

Ho deciso di scrivere 12 pezzi, uno per mese, in cui raccogliere tutti i risultati di questi laboratori. Non spiegherò altro, non riporterò ovviamente il titolo del laboratorio perchè non voglio rovinare la sorpresa a nessuno e sarebbe come rubare metà libro.
Non mi permetterò di chiamarle poesie le mie, ma solo semplicemente *componimenti scritti*.

## Come è andato Marzo?
Marzo è stato un mese strano, occupato per la prima parte da pensieri sulla guerra, poi in qualche modo anche la mia mente si è risollevata dalla valanga di informazioni in cui era sommersa ed ha cominciato a vedere anche il resto della vita. Questa dinamica ha influito pesantemente sulla scrittura, specialmente sulla costanza nel mantenere l'impegno. Ho procrastinato tanto e mi sono ritrovato a scrivere in poco tempo. Diversi esercizi li ho persi per strada per questa sovraconcentrazione di lavoro da compiere.

## Cosa ho letto a Marzo?
A marzo ho cercato un po' di bellezza italiana e mi sono dedicato alla lettura di due libri di *Franco Arminio*: *Studi sull'amore* e *Cedi la strada agli alberi*. Mi sono segnato tante poesie che mi hanno colpito ma in generale mi sento di condividere il piacere che ho provato nel leggere poesie molto concrete, a tratti carnali che in qualche modo mi hanno rimesso i piedi a terra. Ora vi lascio al risultato dei miei laboratori[^1].  

## Marzo 2022  

### 01.03.2022
Se Esisti dovrai rispondere un giorno  
pensati a immagine e somiglianza  
nasciamo sempre Caino e Abele.  
Quale padre guarda i figli massacrarsi?  
Siamo abbandonati,  
incapaci di prenderci cura di noi,  
accecati da falsi talenti.  
Mostra il tuo volto!  

### 04.03.2022
La notte ha la chiave  
per liberare i miei pensieri  
nel silenzio della sera  
piano piano li accompagno  
nel foglio dalla punta della penna  
si mostrano insicuri e confusi.  
Guardo con gli occhi  
ciò che viveva nel cuore,  
ognuno al suo posto  
nel quaderno analogico e lento  
decorato di cancellature e ripensamenti  
scritti come traccia permanente  
firma di una trasformazione.  
Solo, alla fine li riguardo:  
Benvenuti al mondo!  
Sono liberi,  
il processo è concluso  
il quaderno è chiuso.  

### 05.03.2022
Ogni poesia è scrigno  
di un'emozione nascosta.  
Forma dell'urlo  
soffocato in gola  
del sorriso intrappolato  
tra le labbra.  
Scrivo una poesia  
per liberare l'emozione dalla mente  
Ascolto la storia dentro  
e la ripeto per chi non può guardare.  
L'emozione nascosta nel movimento effimero  
la sua immagine nel solco del foglio  
uno scorcio della mia anima.  
Mi custodisco nelle mie parole,  
affido me stesso ai versi  
mi parlo attraverso i miei pensieri.  
Scrivo e mi richiamo alla vita.

### 07.03.2022
*Furto[^2]*  

Fermatevi vi prego,  
avete quasi portato via tutto.  
State portando via le stagioni  
i fiori non sanno quando sbocciare  
le foreste non rinascono  
il freddo non gela il fiato.  
Fermatevi prima di dimenticare la pace  
state rubando il diritto al futuro  
dei bambini che avete messo al mondo.  
Fermatevi perchè diventa tutto nero,  
state rubando la bellezza.  
Figlio mio continua a perderti  
negli occhi della mamma  
perchè nessuno te li rubi.  
Fermiamoci prima di rubare  
a noi stessi la possibilità  
di realizzare un mondo migliore  
prima di consumare  
la bellezza di esistere.

### 11.03.2022
L'amicizia è parlarsi nudi senza arrossire  
L'amore è arrossire prima ancora di spogliarsi  
L'amicizia è custodirsi   
L'amore è costruirsi  
L'amicizia scalda  
L'amore brucia  
L'amicizia è forte come un albero  
L'amore rende bello il mondo come un fiore  
Il tempo dell'amore e dell'amicizia coesistono  
si influenzano  
si ispirano.  
L'amicizia non riba l'amore  
L'amore non invade l'amicizia.  
Amore e Amicizia sono fratelli  
con lavori diversi.  

### 13.03.2022
Hai compiuto gli anni, 31  
ma io vedo solo i 13 insieme.  
Il nostro amore è un giovane adolescente  
ebbro di energia  
smanioso di conquistare il suo mondo.  
Il nostro amore è feroce e impulsivo  
ma cerca un abbraccio la sera.  
Il quella sera  
come vorrei rifare l'amore la prima volta  
farlo tornare un neonato.  

### 15.03.2022
Sei la custode silenziosa  
del subconscio la forte sposa  
Sorella dell'anima, sola  
stringi duro ove ella vola  
spaventando ogni azione  
nella stasi la protezione.  
Ti ascolto e ti rispetto  
sorella dura e profonda  
ma della mia vita ho detto  
che dovrà essere feconda  
lasciami allora provare  
e nel cuore avrò tesoro  
che nessun mai potrà toccare.  

### 16.03.2022[^3]
*Io sono come quella foglia*  
appeso con ogni fibra alla vita.  
*Negami* ogni cedimento, anima  
esponimi al vento che *ti colora*,  
portami al sole cheti nutre  
bagnami alla pioggia che ti ristora.  
Gelami e scioglimi nelle stagioni  
*e per me a slanci* falli assomigliare  
così che sia sempre brivido vivere.  
Permettimi di *perderti* ogni giorno, anima  
per vivere una vita a ritrovarti. 

### 17.03.2022
[Incompiuto]

### 18.03.2022
Se sai cercare, nella vita  
puoi trovare la gioia di camminare  
e quando il bosco sembra oscuro  
*mi piace sentire i sentieri*  
*che salgono da soli* [^4]  
ti invitano a continuare  
a scoprire l'avvenire  
ripagano la fatica  
costruiscono la fiducia  
Sono ricordo in tempi bui,  
tesori per sempre.

### 19.03.2022
Vi rifugiate  
ci rifugiamo  
in quello che è sempre stato  
se solo immaginassimo  
quello che potrebbe essere  
ecco la felicità. 

### 20.03.2022
Immagino l'infinito  
tutto ciò che contiene  
un foglio e una penna per scrivere  
una bocca per raccontare  
Ci sono orizzonti verso cui andare  
speranze da preservare  
sogni da realizzare  
L'infinito è pieno delle cose belle  
che puoi immaginare  
abbiamo una vita per sognare.

### 21.03.2022
[Incompiuto]

### 23.03.2022
Rimugina, rimangia  
Ri-immagina  
Pensiero e boccone  
anima e corpo  
rimpasta  
crea un nuovo uomo.

### 27.03.2022
In un granello di sabbia  
c'è il muro di un castello  
costruito da un bambino,  
la curva della pista  
solcata dal padre,  
l'ombra del boccino  
tirato dal nonno.  
In un granello di sabbia  
c'è il sapore dell'onda che l'ha portato,  
l'odore del granchio che lo ho pizzicato.  
In granello di sabbia  
c'è il profuno della neve  
di un millenio fa.

### 28.03.2022
Se oggi dovessi scegliere il titolo do una mia raccolta di poesie credo sarebbe **Direzione verso**.
Spero di non averla rubata a nessuno.

### 29.03.2022
[Incompiuto]

### 30.03.2022
[Incompiuto]

### 31.03.2022
[Incompiuto]

### Extra  

#### 1
Nulla cambia intorno  
vedo solo l'acqua sporca  
della mia coscienza.  
Sprofondo nella pena.  

#### 2
Mi chiami muto  
conti solo i miei silenzi  
prova allora ad ascoltare anche quelli.

## Note
[^1]: I giorni non riportati non richiedevano produzioni proprie, ma altre attività propedeutiche.
[^2]: Il titolo è di una poesia di *Giorgio Caproni*.
[^3]: Le parti in *corsivo* sono della poesia *La foglia* di *Umberto Saba*.
[^4]: I versi in corsivo sono di *Claudio Damiani*